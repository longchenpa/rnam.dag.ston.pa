<html>
<head>
    <meta charset="utf-8" />
    <meta http-equiv="Content-Type" content="text/html; charset=utf-8" />
    <meta name="viewport" content="width=device-width, initial-scale=1.0" />
    <meta name="description" content="" />
    <meta name="author" content="Maxim Sokhatsky" />
    <title>2010-07-29</title>
    <link rel="stylesheet" href="../../blank.css" />
    <link rel="stylesheet" href="../../journal.css" />
</head>
<body>
<nav>
    <a href='../../index.html'>5HT</a>
    <a href='../index.html'>TOP</a>
    <a href='#'>2010-07-29</a>
</nav>
<main>
    <section>
        <h3>rdo rje snying po kyi kun gzhi nyams</h3>

<p>Простягаюся перед простором!</p>

<p>Дгармадгату, великий Абсолют і мати всього сущого,
Безмежний і трансцендентний простір усіх феноменів і Дгарм,
Є аналогом природного стану рігпа, її сина,
Так само світлоносного і нічим не обумовленого,
Як Дгармакая, вимір Дгармадгату,
Що має подібні характеристики і подібна до дзеркала,
За своєю суттю порожня,
Але проявляється безкінечно від початку віків
Завдяки чистій енергії усвідомлення рігпа.</p>

<p>Енергія усвідомлення, безперервно проявляючись із нізвідки в нікуди,
Немов відображення в дзеркалі,
Створює основу для чистого і нечистого бачення.</p>

<p>Чисте бачення не обумовлене кармічними слідами чи обмеженнями,
За своєю суттю воно світлоносне і безмежне, як сонце в небі.
Енергією усвідомлення рігпа
Вона малює різноманітні феномени і ментальні проекції,
Які наповнюють Самбогакая вимір Дгармадгату.</P>

<p>Самбогакая вимір Дгармадгату подібний до малюнка чи візерунка,
Намальованого п’ятикольоровою палітрою енергії усвідомлення.
Це простір усіх феноменів і проекцій,
Які можна осягнути безпосередньо, зрозумівши їхній сенс.
Його ще називають простором ясності,
Основою всіх проміжних станів бардо і батьківщиною всіх ідамів,
Які є іпостасями і проявами чистого і досконалого розуму,
Стану рігпа, творця всіх явищ.</p>

<p>Нечисте бачення кидає істоту в стан,
Коли відображення і прояви, намальовані енергією усвідомлення,
Сприймаються як щось, що існує у зовнішньому світі,
А не у внутрішньому вимірі усвідомлюючої істоти.
Так із стану рігпа народжується дуалістичний розум,
Який править самсарою і спричиняє страждання.</p>

<p>Приборкавши дуалістичний розум,
Позбувшись кармічних слідів усвідомлення і обмежень,
Можна розчистити, немов хмари в небі,
Шлях до первинного і завжди сущого стану рігпа,
Трансцендентного для концепцій і слів.</p>

<p>Існування кармічних слідів і обмежень, а також дуалістичного розуму,
Який природно виникає зі стану рігпа,
Призводить до появи феноменів Нірманакаї,
Доступних для сприйняття навіть дуалістичним розумом,
З яких виткана вся самсара
У вимірі Нірманакая Дгармадгату,
Де перебувають усі, хто не досяг Остаточного Довершення.</p>

<p>Досягти його тут — велика честь Благородних!</p>

<p>САРВА МАНГАЛАМ</p>

<hr>

<p>[1]. Намдак Тонпа. <a href="https://tonpa.guru/stream/2010/2010-08-05 Дзогчен термінологія.htm">Комментар на "Переживання ваджрної суті основи"</a>. 2010</p>

    </section>
</main>
<footer>Namdak Tonpa <span class="heart">&nbsp;❤&nbsp;</span> 2010</footer>
</body>
</html>

